Openingstijden: Dit monument is altijd te bezoeken
Entree: gratis

Het Spanjaardsgat is een waterpoort die ligt tussen de Granaattoren en de Duiventoren van het Kasteel van Breda in het centrum van Breda. De waterpoort is alleen vanaf de buitenkant te zien. Het ligt bij de Haven.

Het Spanjaardsgat symboliseert het gat dat de Spanjaarden in hun verdediging lieten vallen in 1590. Schipper Adriaen van Bergen zou hier een aantal soldaten de stad in hebben gesmokkeld om de Spanjaarden te verdrijven (in werkelijkheid is dit echter elders gebeurd). Van Bergen heeft met zijn turfschip verder gevaren naar de waterpoort van het Kasteel van Breda aan de huidige Academiesingel. Het Spanjaardsgat is 20 jaar na de gebeurtenis met het Turfschip van Breda gebouwd.

Het Spanjaardsgat, en met name de nabijgelegen 'brug', zijn bekend als 'rendez-vous' (afspreekpunt). In 2007 is de oude brug vervangen door een nieuwe Hoge Brug.