Wie aan de Catharinastraat in Breda de poort van het Begijnhof binnenstapt, waant zich eeuwen terug in de tijd. Ondanks de onmiddellijke nabijheid van de drukke binnenstad heerst hier een serene sfeer, die nog altijd herinnert aan de vroegere begijnengemeenschap.
Een Begijnhof is een verzameling van individuele woningen van begijnen, meestal in de nabijheid van een kerk en omgeven door een muur met een toegangspoort. Het hof omvat begijnenwoningen, een unieke kruidentuin, een museum, een intieme kerk, een pastorie en een zaal. Met respect voor het verleden wordt het Begijnhof op eigentijdse wijze beheerd, met als doel dit karakteristieke monument in oorspronkelijke staat te behouden. De thema’s religie, historie en cultureel erfgoed spelen daarbij een belangrijke rol.